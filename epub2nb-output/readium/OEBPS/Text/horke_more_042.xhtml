<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>horke_more-40</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="horke_more-40" xml:lang="cs-CZ">
		<div class="Z-kladn--textový-r-meček">
			<p id="_idParaDest-37" class="NADPIS_KATALPA_VPRAVO"><span class="CharOverride-2">MARIE <br/>Dům</span></p>
			<p class="MLP_dopis_podpis ParaOverride-1">/moře/</p>
			<p class="MLP_text_bez1radku ParaOverride-1">Domem jsem prošla od sklepa po půdu.</p>
			<p class="MLP_text ParaOverride-1">Byl mrtvý, a&#160;podle toho jsem s&#160;ním naložila.</p>
			<p class="MLP_text ParaOverride-1">Spolkla jsem ho.</p>
			<p class="MLP_text ParaOverride-1">Vybrala zevnitř.</p>
			<p class="MLP_text ParaOverride-1">Rozdrtila jsem ho a&#160;vysála.</p>
			<p class="MLP_text_bez1radku_-12-0- ParaOverride-1">Vylezla jsem na střechu. Cestou jsem poklepávala na stěny a&#160;uvažovala o&#160;jejich síle. Viděla jsem, že dům má dobrou kostru, zdi napjaté a&#160;krovy sevřené. Za komínem jsem znovu usnula a&#160;probudil mě déšť, vstala jsem a&#160;přemýšlela, jednou nohou nakročená k&#160;městu a&#160;druhou zabořena v&#160;hřebeni. Okapem se hnala voda.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Když jsem dům začala požírat, zjistila jsem, že ani vlčí tělo není odolné k&#160;prachu. Hledala jsem něco, čím bych se mohla zakrýt, a&#160;ve svém starém pokoji jsem nalezla plné skříně.</p>
			<p class="MLP_text ParaOverride-1">Pak jsme se dala do práce. Všechno, co bylo v&#160;domě, muselo ven. Obvodových zdí ani základů jsem se nedotkla, ale zbytku jsem se zbavovala bez lítosti.</p>
			<p class="MLP_text ParaOverride-1">Co chceš dělat s&#160;mými šaty? zeptala se matka, která mě přistihla uprostřed plenění.</p>
			<p class="MLP_text ParaOverride-1">Neměj strach, řekla jsem jí.</p>
			<p class="MLP_text_bez1radku_-12-0- ParaOverride-1">Večer jsem je prolila lihem a&#160;zapálila.</p>
			<p class="MLP_text_bez1radku_-12-0- ParaOverride-1">Matku popudí, když jí slavnostní šaty stráví plameny. Vyčte mi to a&#160;snaží se táborák uhasit. Potom si všimne, že se usmívám do dlaně, a&#160;posadí se vedle mě.</p>
			<p class="MLP_text ParaOverride-1">Nikdy předtím jsem takové věci neměla, řekne. Pálíš mi sny.</p>
			<p class="MLP_text ParaOverride-1">Už bys to neunosila, odpovím a&#160;ona musí uznat, že mám pravdu. Obě chvíli mlčíme.</p>
			<p class="MLP_text ParaOverride-1">Domu se nezbavíš, řekne pak.</p>
			<p class="MLP_text ParaOverride-1">Jenom to zkouším, vysvětlím jí.</p>
			<p class="MLP_text ParaOverride-1">Matka vycení zuby. Směje se a&#160;rozhání kouř rukou; v&#160;zahradě není vidět na krok.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Nejdřív jsem spálila nábytek z&#160;místností, do kterých nikdo nechodil. Pak jsem oškrábala zdi a&#160;odstřihla lustry. Sloupala jsem tapety a&#160;vytáhla hřebíky s&#160;obrazy; rámy jsem připevnila lepenkou zpět. Vysadila jsem okna i&#160;dveře a&#160;opřela je o&#160;stěnu tak, aby nebylo nic poznat.</p>
			<p class="MLP_text ParaOverride-1">Nastražila jsem Léviovým past. Vraceli se a&#160;netušili, že přicházejí o&#160;své útočiště.</p>
			<p class="MLP_text ParaOverride-1">Smála jsem se, když usedali na rozviklané židle a&#160;hledali rovnováhu. Žárovka v&#160;kuchyni visela na posledním vlákně a&#160;podél stěny se táhla špatně zakrytá brázda, kterou posléze vytrhám elektrické vedení.</p>
			<p class="MLP_text_bez1radku_-12-0- ParaOverride-1">Neměla jsem s&#160;nimi slitování.</p>
			<p class="MLP_text_bez1radku_-12-0- ParaOverride-1">Tašku po tašce jsem odnosila střechu; když jsem měla hotovo, zhroutil se komín a&#160;některé z&#160;cihel mě zasáhly do zad.</p>
			<p class="MLP_text ParaOverride-1">Později přišla bouřka a&#160;strhala v&#160;domě patra. Přečkala jsem ji na zahradě a&#160;druhý den jsem se brodila po kolena ve vodě a&#160;nehty odstraňovala poslední zbytky omítky.</p>
			<p class="MLP_text_bez1radku_-12-0- ParaOverride-1">Pak jsem se posadila a&#160;odpočívala. Všimla jsem si, že mezi dveřmi přešlapuje matka. Nafukovala tváře a&#160;krčila čelo; když ke mně udělala krok, zavrtěla jsem hlavou. Dívala jsem se na ni tak dlouho, dokud nezmizela.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Kuchyni, ve které se Léviové scházeli, jsem vyprázdnila naposled.</p>
			<p class="MLP_text ParaOverride-1">Přišla jsem v&#160;noci.</p>
			<p class="MLP_text ParaOverride-1">Ach ano, vzala jsem si škrabošku, bílé punčochy a&#160;stuhu do vlasů.</p>
			<p class="MLP_text ParaOverride-1">Vyprávěli si o&#160;bolesti, když jsem se zakousla do drátu elektrického vedení. Obešla jsem kuchyni a&#160;žárovka zhasla. Zmatek a&#160;chroupání karamelu, pod některými z&#160;nich začaly praskat židle. Útěk. Pokračuji v&#160;ničení. Tlesknu a&#160;stěny se složí, obrazy jsou napadrť. Kamna, hromádka střepů.</p>
			<p class="MLP_text_bez1radku_-12-0- ParaOverride-1">Léviové opouštějí dům.</p>
			<p class="MLP_text_bez1radku_-12-0- ParaOverride-1">Matka nakonec.</p>
			<p class="MLP_text ParaOverride-1">Opustí mě a&#160;rány v&#160;mých kostech se zacelí.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Jsem sama.</p>
			<p class="MLP_text ParaOverride-1">Ohmatávám se, od hlavy k&#160;patě jsem pokrytá prachem.</p>
			<p class="MLP_text ParaOverride-1">Mezi nebem a&#160;zemí čtyři svislé stěny, obloha modrobílá. Dům zůstal pevně usazený. Ční nade mnou a&#160;já jsem v&#160;něm, držím se jeho základů, oči zachycené v&#160;nebi.</p>
			<p class="MLP_text ParaOverride-1">Svléknu si šaty a&#160;na zahradě zapálím oheň. Nanosím do něj židle z&#160;kuchyně a&#160;květinové stolky, v&#160;nejprudším žáru se jejich mramorové desky vztyčí a&#160;zaplanou; jakmile do nich fouknu, promění se ve štěrk.</p>
			<p class="MLP_text ParaOverride-1">Střežím ohniště, dokud nevyhasne, a&#160;k&#160;ránu ulehnu do trávy.</p>
			<p class="MLP_text ParaOverride-1">Všechno kolem mě je mokré. Obnaženými zdmi vchází do domu rosa.</p>
			<p class="MLP_text ParaOverride-1">Chci ho mít stále na očích. Vstanu a&#160;vyberu si místo u&#160;dveří, bokem se přitisknu k&#160;prahu.</p>
			<p class="MLP_text ParaOverride-1">Až nastane čas, vstoupím do něj.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Ticho.</p>
			<p class="MLP_text ParaOverride-1">Na krátký okamžik mám pocit, že z&#160;domu odešel život.</p>
			<p class="MLP_text ParaOverride-1">Tápu podél stěn.</p>
			<p class="MLP_text ParaOverride-1">Zbavila jsem se mrtvých.</p>
			<p class="MLP_text ParaOverride-1">Prohlížím si zlámané veřeje, prstem okusím zbytky omítky.</p>
			<p class="MLP_text ParaOverride-1">Není tu patro, hlavu mohu zvednout jen k&#160;blankytu.</p>
			<p class="MLP_text_bez1radku_-12-0- ParaOverride-1">Postrádám sykot léviovského jazyka, zmizela pestrost, se kterou se mísily stíny.</p>
			<p class="MLP_text ParaOverride-1">Procházím ztichlým polem. Jdu pomalu a&#160;občas se zastavím v&#160;místech, kde jsem při trhání podlahy krvácela.</p>
			<p class="MLP_text ParaOverride-1">Pronikám klidným, sladkým masem.</p>
			<p class="MLP_text ParaOverride-1">Nikdo tu není.</p>
			<p class="MLP_text ParaOverride-1">Zkoumám strukturu zdi.</p>
			<p class="MLP_text ParaOverride-1">Jaká klenba! Hostie oblá až k&#160;čelu, kamenný žlab.</p>
			<p class="MLP_text ParaOverride-1">Dům je tichý a&#160;prázdný, připravený znít.</p>
			<p class="MLP_text ParaOverride-1">Kuchyně zlomená v&#160;údivu. Zpustošená podlaha, rez. Díry po skobách zahlazené.</p>
			<p class="MLP_text_bez1radku_-12-0- ParaOverride-1">Tady to začíná.</p>
			<p class="MLP_text_bez1radku_-12-0- ParaOverride-1">Ve středu kuchyně úzký otvor, puklina.</p>
			<p class="MLP_text ParaOverride-1">Položím se na břicho.</p>
			<p class="MLP_text ParaOverride-1">Mezi kameny a&#160;maltou tmavá škvíra, výstřik hlíny. Přitisknu k&#160;ní tvář a&#160;začichám. Nehtem zavadím o&#160;tenký klíček.</p>
			<p class="MLP_text_bez1radku_-12-0- ParaOverride-1">Stéblo trávy.</p>
			<p class="MLP_text_bez1radku_-12-0- ParaOverride-1">Ze zvuku, se kterým prorazilo podlahu, se rodí nový jazyk.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Marie spí uprostřed sadu.</p>
			<p class="MLP_text ParaOverride-1">Až se vzbudí, bude se překvapeně rozhlížet. Zatímco spala, kuchyně se změnila v&#160;zahradu.</p>
			<p class="MLP_text ParaOverride-1">Zabloudí mezi stromy a&#160;radostně se dotkne kmene. Pak začne hledat své šaty. Zamyšleně se oblékne a&#160;několikrát zadrhne o&#160;šev, stále ještě vlk i&#160;člověk. Oblečená si znovu prohlédne stromy i&#160;trávu.</p>
			<p class="MLP_text ParaOverride-1">Nakonec se vydá za Anielou.</p>
		</div>
</body>
</html>