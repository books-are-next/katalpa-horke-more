<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>horke_more-93</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="horke_more-93" xml:lang="cs-CZ">
		<div class="Z-kladn--textový-r-meček">
			<p id="_idParaDest-90" class="NADPIS_KATALPA_VPRAVO"><span class="CharOverride-2">ANIELA <br/>Magdaléna</span></p>
			<p class="MLP_dopis_podpis ParaOverride-1">nyní <br/>/pohyb/</p>
			<p class="MLP_text_bez1radku ParaOverride-1">Uprostřed cesty.</p>
			<p class="MLP_text ParaOverride-1">Magdalénin prst, napjatý pod bílým plátnem.</p>
			<p class="MLP_text_bez1radku_-12-0- ParaOverride-1">Aniela se rozpláče úlevou. Prohmatá si tvář, je špičatá a&#160;nezraněná.</p>
			<p class="MLP_text ParaOverride-1">Ještě je ztuhlá spánkem, ale k&#160;bdělosti chybí jediný krok. Odvrací pohled od Magdaléniných nosítek, od úzké pánve, zatopené dřevem, a&#160;dívá se na své střevíce, vpáčené do prachu cesty. Pak, kdesi v&#160;kořenech, v&#160;zákrtčí svého těla, sebere odvahu, zhluboka se nadechne a&#160;řekne, Měla jsem příšerný sen.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Opuchla jsem neznámými místy.</p>
			<p class="MLP_text ParaOverride-1">Něco jsem předtím musela sníst. Než jsem ulehla ke spánku, polkla jsem otrávené jablko.</p>
			<p class="MLP_text ParaOverride-1">Opuchla jsem neznámými místy.</p>
			<p class="MLP_text_bez1radku_-12-0- ParaOverride-1">Mrazilo mě v&#160;zádech, když jsem pospíchala k&#160;Magdaléninu domu. Šla jsem po okraji silnice, na chodník jsem vstoupit nesměla. Obrubníkem jsem si zraňovala kotník; trýznila jsem se láskou, krvácela jsem.</p>
			<p class="MLP_text ParaOverride-1">Spěchala jsem, poznačená žlutou hvězdou, neohlížela jsem se a&#160;jiskra na mém kabátě doutnala. Položila jsem ruku na místo, kterého se Magdaléna dotýkala rty, položila jsem ruku na noční oblohu.</p>
			<p class="MLP_text_bez1radku_-12-0- ParaOverride-1">Když jsem uviděla, jak Magdalénin prst otvírá zemi, zastavila jsem se.</p>
			<p class="MLP_text ParaOverride-1">Na dřevěných nosítkách pohnula Magdaléna ramenem, líbezně ťala paží, zakrytou bílým plátnem. Vytušila jsem zrození jejího pohybu, napětí v&#160;chladnoucím podpaží a&#160;do očí mi vstoupil modrý osten, špička prstu, křesající z&#160;chodníku oheň.</p>
			<p class="MLP_text_bez1radku_-12-0- ParaOverride-1">Nevěděla jsem, co se stalo.</p>
			<p class="MLP_text ParaOverride-1">Omrzela jsem ji?</p>
			<p class="MLP_text ParaOverride-1">Opouštěla mě se zahalenou tváří.</p>
			<p class="MLP_text_bez1radku_-12-0- ParaOverride-1">Otevřela jsem ústa, naplněna smutkem a&#160;bolestí.</p>
			<p class="MLP_text_bez1radku_-12-0- ParaOverride-1">Na chodníku květ, ukazovák s&#160;perlově bílým nehtem. Magdaléna elegantně, prstem barvy lila, ryje brázdu, ničí chodník.</p>
			<p class="MLP_text ParaOverride-1">Pohřbívá se.</p>
			<p class="MLP_text_bez1radku_-12-0- ParaOverride-1">V&#160;cinkotu, se kterým se její prst dotýká země, přestávám dýchat.</p>
			<p class="MLP_text ParaOverride-1">Ztrácím se sama sobě, tuhnu. Otevřeným kotníkem trousím čas. Mé tělo opouští věčnost i&#160;vteřina a&#160;já stojím v&#160;zadumání, strnulá a&#160;okouzlená modře sršící věží, stojím před Magdalénou, pohodlně odpočívající v&#160;dřevěné kolébce, stojím před tou, kterou jsem poznala podle jediného prstu.</p>
			<p class="MLP_text_bez1radku_-12-0- ParaOverride-1">Pojednou jsem naplněna neznámými místy. Přetékám cizími jmény. Jizvím se podivnou bolestí.</p>
			<p class="MLP_text ParaOverride-1">Vstoupila jsem do snu.</p>
			<p class="MLP_text_bez1radku_-12-0- ParaOverride-1">Poznávám to teprve teď, protože teprve teď z&#160;něj procitám.</p>
			<p class="MLP_text ParaOverride-1">Magdaléniným neklidným prstem jsem byla vržena doprostřed noční můry. Dovolila jsem svému tělu zestárnout a&#160;poznat muže, vydala jsem se při několika porodech. Byla jsem odloučena od těch, které jsem milovala, a&#160;unikla jsem mnohým ohňům, jiné mě sežehly. Každý úd mého těla byl zasažen bolestí a&#160;otevřel se, pamatuji si jména všech, kdo vystřelili šíp. Byla jsem zraněna a&#160;navštívena smrtí, a&#160;předtím, než jsem otevřela oči a&#160;probudila se, hleděla jsem do zrcadla na tělo plné skvrn, na tělo mdlé a&#160;s&#160;necudnými chlupy, a&#160;přese všechnu hrůzu, kterou jsem cítila, jsem byla potěšena tím, že funguje; radovala jsem se z&#160;plného břicha a&#160;tmavých prsů.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Když se probouzím, hlasitě pláču. Nedokážu myslet na nic jiného než na svou bolest. V&#160;krátkém okamžiku před procitnutím znovu opouštím svou matku a&#160;vidím sestru, zachvácenou ohněm; zase nechávám mezi svá stehna vstoupit muže a&#160;přivádím na svět děti. Pod unavenými víčky držím jména všech svých milých, překvapené tváře milenek a&#160;pevná objetí; v&#160;posledních vteřinách spánku mám stále ještě před očima obraz krajiny, kterou jsem navštívila, cítím hebkost látky a&#160;pach starých dřevěných skříní.</p>
			<p class="MLP_text_bez1radku_-12-0- ParaOverride-1">Pak se probudím a&#160;čas začíná opět plynout.</p>
			<p class="MLP_text_bez1radku_-12-0- ParaOverride-1">Z&#160;rány v&#160;kotníku odvíjím šňůrku červených korálů, vydatnou odměnu Magdaléniným nespokojeným rtům.</p>
			<p class="MLP_text_bez1radku_-12-0- ParaOverride-1">Zvednu hlavu.</p>
			<p class="MLP_text ParaOverride-1">Stojím na okraji silnice, obrubník jsem ještě nepřekročila. Mezi mnou a&#160;Magdalénou štěrbina plná světla, teplé moře. Nadechnu se a&#160;vykročím.</p>
			<p class="MLP_text_bez1radku_-12-0- ParaOverride-1">Jsem znovu dívkou, vrátila jsem se.</p>
			<p class="MLP_text ParaOverride-1">Jsem znovu dívkou a&#160;mezi mnou a&#160;Magdalénou modrý ukazovák, průliv; jsem znovu dívkou, palčivou něhou, ostřicí.</p>
		</div>
</body>
</html>