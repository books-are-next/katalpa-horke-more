<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>horke_more-82</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="horke_more-82" xml:lang="cs-CZ">
		<div class="Z-kladn--textový-r-meček">
			<p id="_idParaDest-79" class="NADPIS_KATALPA_VPRAVO"><span class="CharOverride-2">ANIELA <br/>Marie</span></p>
			<p class="MLP_dopis_podpis ParaOverride-1">nyní <br/>/touha/</p>
			<p class="MLP_text_bez1radku ParaOverride-1">Marie poprvé. Přichází o&#160;pár minut dřív. Neřekne víc než Miluji. Nakloním se, abych ji lépe slyšela, ale zbytek věty mi vezme její dech.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Když Marie promluvila, otevřela se přede mnou cesta. Znala jsem ji. Už předtím jsem zkoušela přejít bosou nohou po kamení.</p>
			<p class="MLP_text ParaOverride-1">Nohy mi byly blíž než srdce, tajemné a&#160;připomínající stezku vyhloubenou plamenem.</p>
			<p class="MLP_text_bez1radku_-12-0- ParaOverride-1">Nikdy jsem nedošla dál než ke sloupu, tenkému jako vlas, ke zkamenělým ústům země, k&#160;hraně stínu, vrhané obzorem a&#160;zvědavé. Tam jsem se zastavila a&#160;nemohla pokračovat dál. Otevřela jsem ústa, a&#160;nevydala ani hlásku. Posadila jsem se u&#160;paty sloupu a&#160;sklonila hlavu.</p>
			<p class="MLP_text_bez1radku_-12-0- ParaOverride-1">Když Marie řekla Miluji, uslyšela jsem první tóny. Zpozorněla jsem.</p>
			<p class="MLP_text ParaOverride-1">Za oponou skály hudba, melodie v&#160;klínu hor.</p>
			<p class="MLP_text ParaOverride-1">Přicházela slabým pramínkem, průzračným jako vzduch. Kosti se mi naježily drobnými ústky, maso vykvetlo. Zazela jsem a&#160;pukla. Mé kosti svítily do dálky, nezlomené. Obnažila jsem podloží myšlenky, základ těla. Oněměla jsem zlatobílými klouby, morkem.</p>
			<p class="MLP_text_bez1radku_-12-0- ParaOverride-1">Když jsem poprvé spatřila svou kostru, vykřikla jsem bolestí. Zuby mi zacvakaly hrůzou, lebka bledě zasvitla. Mám se snad roztříštit o&#160;kameny, obejmout skálu? Chodidlo jako pavučina, smeká se po rozčísnuté zemi.</p>
			<p class="MLP_text_bez1radku_-12-0- ParaOverride-1">Voda píseň zatím stoupá, zaplavuje štěrk i&#160;oblázky, brzy ji mám u&#160;kotníků a&#160;už prostrkuje hlavu holení, a&#160;protože jsem děravější než cedník, nemůžu ji nijak zastavit. Prochází kolem mě a&#160;pod mýma nohama. Maže hranici stínu, opuštěný čep, u&#160;kterého jsem se pokaždé zastavovala, a&#160;míří k&#160;obzoru, z&#160;něhož si sama vychází vstříc.</p>
			<p class="MLP_text ParaOverride-1">Plní mě sladkostí a&#160;já náhle přicházím na kloub svým kostem; jako bych už nebyla z&#160;jednotlivých částí, jsem celá.</p>
			<p class="MLP_text ParaOverride-1">Přijímám ji za svou a&#160;nemohu jinak. Tak jako jsem ztratila kůži, maso a&#160;vlasy, potravu zrcadel, přicházím o&#160;ústa, oči a&#160;pohlaví, žebra, kyčle a&#160;nárty. Už není poznat, kudy jsem brala a&#160;kudy dávala, jsem branou větru, píšťalou, větvovím.</p>
			<p class="MLP_text_bez1radku_-12-0- ParaOverride-1">Vydávám se na cestu po kamenech omletých písní, přecházím štěr­ko­vá pole stlačená v&#160;jeden tón.</p>
			<p class="MLP_text_bez1radku_-12-0- ParaOverride-1">Procházím Mariinými pootevřenými rty. Jsem holá jako skála, nic než kost nesená vzduchem. Jdu nářkem Mariina Miluji.</p>
			<p class="MLP_text ParaOverride-1">Vcházím tam, kde vládlo ticho.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Aniela je uvyklá všemu, co z&#160;květované pohovky přichází, ale Mariino mlčení po jediném slově ji zaráží. Když se Marie nehýbá, začíná se o&#160;ni bát. Naklání se tváří k&#160;tváři, mezi nimi je prostor několika tichých kroků.</p>
			<p class="MLP_text ParaOverride-1">Pak se zvedne. Prsty vloží do otisku, který už předtím vytvořila ve svých představách, pohne vzduchem, naplní budoucnost. Než se odhodlá k&#160;prvnímu kroku, zuje si střevíce.</p>
			<p class="MLP_text_bez1radku_-12-0- ParaOverride-1">K&#160;Marii pět kroků, dva skoky.</p>
			<p class="MLP_text_bez1radku_-12-0- ParaOverride-1">Dojde k&#160;ní po špičkách, po lesklé čáře na podlaze, po tenkém ostří a&#160;vztyčených hrotech. Zavrávorá nad jejím tělem, zoban vystrčený dopředu, chvěje se na palci pravé nohy.</p>
			<p class="MLP_text ParaOverride-1">Když nad Mariinou tváří lapá po rovnováze, pohne se tak nešťastně, že srdce jí chvíli visí ve vzduchu; mezi bránicí, žebry a&#160;sladce žíhanou svalovinou je náhle tolik místa, že by jím prošla dětská pěst.</p>
			<p class="MLP_text ParaOverride-1">Jediným stahem ze sebe srdce vypudí modrý kal, se kterým se až dosud přátelilo.</p>
			<p class="MLP_text_bez1radku_-12-0- ParaOverride-1">Marie obnaží zuby. V&#160;pootevřených ústech, v&#160;uzlu jazyka, vidí Aniela svou tvář. V&#160;Mariině vlhkém koutku zahlédne ještě něco jiného, nakloní se a&#160;nedůvěřivým pohledem luští potůček slin.</p>
			<p class="MLP_text ParaOverride-1">Tam, pod bledým klenutím, se dávno mrtvá Aniela dává do pohybu, uhlazuje si hvězdu na prsou a&#160;rovná kamaše. Netuší, že je pozorována, a&#160;vystupuje na chodník, prochází místem, které poznačil Magdalénin prst, a&#160;zhluboka dýchá.</p>
			<p class="MLP_text_bez1radku_-12-0- ParaOverride-1">Aniela, stojící nad Marií, vzdychne a&#160;modrý plynek, příjemně rozechvělý tím, že musel opustit své místo, vyklouzne jejími ústy a&#160;prohání se pod stropem Pokoje; když Aniela otevře okno, nechá se vynést ven a&#160;zdatně se činí v&#160;tváři kolemjdoucího muže. Mizí s&#160;cvaknutím zapalovače.</p>
			<p class="MLP_text ParaOverride-1">Anielu naplní lítost. Pravda vychází najevo v&#160;perličkách Mariiných slin. Přitiskne si ruce k&#160;prsům a&#160;dál na ni upřeně civí.</p>
			<p class="MLP_text ParaOverride-1">Padesát let žila ve snu. Stárnula nevědomím. Uvěřila všemu, co se jí zdálo. Když Magdaléna zemřela, myslela si, že jí to zlomilo srdce. Ztratila bdělost.</p>
			<p class="MLP_text_bez1radku_-12-0- ParaOverride-1">Tiše pozoruje Anielu křižující chodník.</p>
			<p class="MLP_text ParaOverride-1">Řetízek Aniel, každou v&#160;kouli s&#160;průsvitným poklopem, jednu po druhé vyvrhovanou Mariiným snem.</p>
			<p class="MLP_text_bez1radku_-12-0- ParaOverride-1">V&#160;Marii pramení její nový život. Dní se tak, jak by ona sama nedokázala žádat.</p>
			<p class="MLP_text ParaOverride-1">Marie polyká její spánek a&#160;Aniela se probouzí s&#160;pohledem přitisknutým k&#160;jejímu čelu. Marie saje hodinu za hodinou, rok za rokem, bere si šťávu neplodných dní. Bere si Anieliny děti i&#160;jejího muže.</p>
			<p class="MLP_text ParaOverride-1">Očišťuje Anieliny kosti od všeho, čím během let obrostly.</p>
			<p class="MLP_text ParaOverride-1">Soustředěným olizováním ji přivádí k&#160;bdělosti.</p>
			<p class="MLP_text_bez1radku_-12-0- ParaOverride-1">Ach, řekne Aniela. Milovala Marii před tím, než jí ukázala skutečnost, nebo ji miluje právě proto? Prohlíží si její tvář, soustředěně, očima mladého světa.</p>
			<p class="MLP_text ParaOverride-1">Pak pohlédne na své ruce a&#160;žasne. Ztrácí cáry šedé kůže, loupe se. Pod vrstvou starého popela bílé maso. Neposkvrněná stehna. A&#160;klouby, ó ano, plné šťávy, tryskající jako víno. Pánev, lokty i&#160;kolena vydávají písek a&#160;plní se vláhou, sladkou mízou. S&#160;nedočkavým vzlyknutím se tisknou bedra k&#160;sobě; zapomínají na hlavu dítěte.</p>
			<p class="MLP_text_bez1radku_-12-0- ParaOverride-1">Když jí mládnou rty, zapláče Aniela radostí. Její vlastní zuby vyrážejí své porcelánové bratry.</p>
			<p class="MLP_text ParaOverride-1">Stojí nad Mariinou tváří. Blahoslavené zártí, stále znovu vyvrhu­jící Anielu Žebrované kamaše, která se rychle pouští do slídění a&#160;s&#160;nosem přitisknutým ke špíně hledá Magdalénin prst.</p>
			<p class="MLP_text_bez1radku_-12-0- ParaOverride-1">Omládla o&#160;tolik let, kolik jí chybělo k&#160;úplné a&#160;dokonalé radosti. Teď se natahuje k&#160;Marii a&#160;cení zuby.</p>
			<p class="MLP_text ParaOverride-1">Marie mele pantem, ret se jí chvěje, naříznutá Anieliným pohledem jako strom roní smůlovité kapky a&#160;v&#160;nich Anielu, Anielu, Anielu, tak dlouho, dokud ta, která ještě může stát a&#160;která přišla o&#160;všechno, nepolíbí zem a&#160;neřekne, Už dost, má lásko.</p>
			<p class="MLP_text_bez1radku_-12-0- ParaOverride-1">Tehdy Marie otevře oči a&#160;hřbetem ruky si otře ústa.</p>
			<p class="MLP_text_bez1radku_-12-0- ParaOverride-1">Aniela v&#160;bublině slin vstala z&#160;chodníku a&#160;obrátila oči k&#160;nebi; zahlédla se vysoko nad obzorem, jako stín slunce se zahlédla, jako mžiknutí.</p>
		</div>
</body>
</html>