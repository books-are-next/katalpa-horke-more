<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>horke_more-7</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="horke_more-7" xml:lang="cs-CZ">
		<div class="Z-kladn--textový-r-meček">
			<p id="_idParaDest-4" class="NADPIS_KATALPA_VPRAVO"><span class="CharOverride-2">MARIE <br/>Aniela</span></p>
			<p class="MLP_dopis_podpis ParaOverride-1">/přítoky/</p>
			<p class="MLP_text_bez1radku ParaOverride-1">Pohovka u&#160;Aniely je jí nepohodlná. Má nohy skrčit, nebo natáhnout? Zavřít oči? Možná mohla zůstat sedět. Ale na to měla myslet už poprvé; když tehdy Aniela ukázala na pohovku a&#160;vyzvala ji, aby se posadila, neměla si hned zouvat boty a&#160;hloubit pohodlný důlek, stačilo, aby se dotkla okraje a&#160;shrbila ramena.</p>
			<p class="MLP_text ParaOverride-1">Teď je jí hloupé nelehat si, obě si na to zvykly. Zuje si střevíce, srovná je pod pohovku a&#160;opatrně se posadí, přitiskne záda k&#160;opěradlu. Aniela ji při tom pozoruje, čeká, kdy bude moci opustit místo u&#160;stolu a&#160;posadit se na židli k&#160;Mariině hlavě.</p>
			<p class="MLP_text ParaOverride-1">Někdy Marie zkouší nohy pokrčit a&#160;obejmout rukama, ale to je ještě nepříjemnější, protože pak se nesoustředí na to, co říká, ale na své tělo. Zdá se, že Aniele je jedno, jak Marie sedí; sotva Marii pohltí pohovka, přesune se na svou židli a&#160;přivře oči, záda vzpřímená a&#160;hlavu lehce nakloněnou. Její židle tvoří s&#160;pohovkou, kde leží Marie, pravý úhel; zatímco Marie se může dívat z&#160;okna (šedá obloha, kus římsy protějšího domu), Aniela civí do zdi nebo na svou knihovnu.</p>
			<p class="MLP_text_bez1radku_-12-0- ParaOverride-1">Dnes má na sobě Marie černé šaty s&#160;mělkými kapsami. Když se posadí, o&#160;zem zazvoní papírek s&#160;nečitelným písmem. Marie se rychle skloní a&#160;nacpe ho zpátky do kapsy. V&#160;Anieliných očích je zvědavost, tělo má nachýlené dopředu a&#160;ruka jí strnula v&#160;pohybu; zřejmě se chtěla sehnout sama.</p>
			<p class="MLP_text ParaOverride-1">Marie se narovná a&#160;zavře oči. Přesto jí pod víčky zůstane Anielin obraz, dychtivě skloněná tvář, rozevřené rty, prsty připravené k&#160;zachycení všeho, co Marie odloží.</p>
			<p class="MLP_text ParaOverride-1">Zpočátku chodila za Anielou kvůli Jakubě. Proč k&#160;ní chodí teď, neví.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Na Anielině pohovce vycházím ze sebe, mažu hranice. Zouvám se a&#160;střevíce mi mizí z&#160;dohledu; jsem bezbranná. Lež nemá smysl, přestože by mohla upoutat Anielinu pozornost stejně dobře jako pravda.</p>
			<p class="MLP_text ParaOverride-1">Když usedám na pohovku, stávám se součástí Anielina dne. Nepřibližujeme se k&#160;sobě ani se neobjímáme.</p>
			<p class="MLP_text_bez1radku_-12-0- ParaOverride-1">Zrcátka, které Aniela nastražila do knihovny, si nevšimnu hned, dlouhou dobu se leskne v&#160;koutku mého oka. Teprve mnohem později si uvědomím, že jde o&#160;Anielinu tajnou pozorovatelnu, a&#160;když nastane vhodná příležitost, potěžkám ho v&#160;dlani a&#160;pohladím rukojeť.</p>
			<p class="MLP_hvezdicky ParaOverride-1">* * *</p>
			<p class="MLP_text_bez1radku ParaOverride-1">Když Anielu opouštím, cítím se unavená.</p>
			<p class="MLP_text ParaOverride-1">Scházím po schodech jejího domu a&#160;přidržuji se zábradlí. Než vyjdu ven, chvíli za dveřmi poslouchám, jak se rány v&#160;mé kůži zacelují. Pak vklouznu do ulice. Zaslechnu zvuk párající se látky a&#160;provinile se ohlédnu, abych zkontrolovala sukni a&#160;plášť. Oboje dokonale sedí. Přitisknu si kabelku k&#160;žebrům a&#160;zachytím se uzlu lidí, směřujících k&#160;náměstí.</p>
		</div>
</body>
</html>