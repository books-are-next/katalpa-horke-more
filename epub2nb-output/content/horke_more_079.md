---
title: ''
contentType: prose
---

ANIELA  
Anna

nyní  
/oddech/

  

Od chvíle, kdy se to stalo, řekne Aniela, až doteď, neuplynula ani vteřina.

Cítí to v sobě jako oblouk.

Snad most, pod jehož klenutím se dějí Věci.

V kavárně, kde se sešly, Anna roztrhne balíček cukru a vysype ho na desku stolu, prsty z něj doluje sladké klenutí. Aniela sklopí oči právě ve chvíli, kdy Anna řekne, Tady je začátek.

Podívá se na matku, rty mají úplně stejné, a když to Anna vysloví (Magdaléna, řekne), pohnou se Anielina ústa.

Na konci mostu Marie a mezi ní a Magdalénou bezčasí.

Anna to ví, a přesto se jí to dotýká. Rozpláče se.

\* \* \*

  

Všechno, co bylo po Magdaléně, se buď stalo ve světě stínu, nebo se nestalo vůbec, řekne Aniela, když Anna přestane plakat. Vezme ji za ruku. Ty mi rozumíš.

\* \* \*

  

Tu Anielu si nesu v sobě a nejsem jí opuštěna, stejně jako ona si nese mne a já ji neopouštím.
