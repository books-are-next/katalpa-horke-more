---
title: ANIELA Magdaléna
contentType: prose
---

<section>

> kdysi  
> /strnulost/

Magdaléna přinesla granátové jablko.

Je to poklad, řekla a položila ho na lavici.

Tmavé oči a velká ústa.

Dej mi ho! Žlutá slupka se stáhla před cizí dlaní a Magdaléna si jablko vtiskla do důlku pod břichem.

Dám ho Anně, řekla.

Nechci, odpověděla jsem a obrátila se zády.

</section>

<section>

Znaly jsme se teprve pár měsíců, a už jsme si vyrazily zuby. Ne­můžeme se vystát od chvíle, kdy se ze stupínku před tabulí ozvalo, Börnerová, a vstaly jsme obě. Magdaléna, která seděla v první lavici, zaslechla zvuk odsouvané židle a otočila se.

</section>

<section>

Naše jména odlišovala jen grafická podoba.

* * *

Kaluže.

</section>

<section>

Když jsem šla k Magdaléně, pršelo.

</section>

<section>

Mokrý kabát jsem odložila v jejím pokoji. Seděla na posteli a pozorovala mě. Byla oblečená do stejných šatů jako ve škole, do vlněné sukně a blůzy pod krkem stažené stuhou. Punčochy měla tak prodřené, že špičkou prosvítal bílý nehet.

</section>

<section>

Granátové jablko se třpytilo na okně.

</section>

<section>

Nedýchala jsem.

</section>

<section>

Magdaléna otočila vypínačem a zbavila pokoj světla. Jablko dál zářilo jako lampión. Jeho záře se přelila do jejího obličeje, očí, zubů, brady.

Sama se změnila v kulatý plod.

</section>

<section>

Potom jsme obě zapomněly, proč jsem přišla.

* * *

Magdaléna líbá Anielu na rty, bradu, tváře.

Okenní parapet je prázdný.

* * *

Nehnou se od sebe na krok. Když jdou po ulici, Magdaléna nevkročí na chodník a nechá se postříkat protijedoucím autem. Cítí se jako hrdinka, když vozí Anielu na rámu svého kola, v pase uvázaný Anielin svetr se žlutou hvězdou, kterou večer obkresluje na její nahá záda. Je tak vzrušená láskou k přítelkyni, že se pouští do stále odvážnějších kousků, shání pro Anielu čokoládu, vodí ji do zadních řad kina, prochází se po městě v jejích označkovaných šatech.

</section>

<section>

A zatímco si při vyučování píše úhledným a velkým písmem poznámky (aby je Aniela mohla pohodlně přečíst, večer, v posteli, což je jedna z výhod toho, že nesmí navštěvovat školu), její otec začíná být neklidný. Ve skříni má připravené křestní listy, které mají větší váhu než celý jeho obchod. V duchu se s Magdalénou pře; mezi dvěma body, mužem a ženou, otcem a dcerou, se jako dlouhá šňůra napíná budoucnost rodiny Börnerů, zuřivě na ní plápolá tajemství, ukryté hluboko v Magdalénině těle: možnost vyrůst o spoustu centimetrů, změnit účes a naučit se řídit automobil, možnost ukrýt se mezi bílými stehny Anielina těla a dočíst Joyceova Odyssea do posledních slov poslední věty (ano řekla jsem ano chci Ano).

</section>

<section>

Jedné noci roztrhá Magdalénin otec oblečení a ručníky a ucpe jimi škvíry v oknech a pode dveřmi. Pak se skloní nad spící Magdalénou, ve tmě není vidět jeho tvář ani její tělo. Přitiskne si ruku na hruď a pomalu se krade k plynovému kotli. Jeho ostražité uši předznamenávají syčení plynu, a proto ho znepokojí, že po otočení kohoutkem zůstává kotel tichý. Chvilku trvá, než si uvědomí, že někde přerušili plynové potrubí.

Zbytek noci stráví tím, že opatrně vyšťourává z oken a dveří rozcupované oblečení, a pak až do rána sedí uprostřed kuchyně a pláče.

</section>

<section>

Na konci týdne se mu přece podaří dosáhnout cíle, svistot plynu mu připomíná cosi z dětství, ale nevzpomíná si přesně.

Uspěje tak dokonale, že se Magdaléna změní v modrý květ; zatímco jemu vystoupí oči a tváře zrudnou jako otevřená rána, Magdaléna hraje všemi odstíny modré, oční víčka má modrá jako hořec, podbřišek světle fialový a pohlaví jako zralou švestku.

</section>
