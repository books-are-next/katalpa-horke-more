---
title: ''
contentType: prose
---

<section>

MARIE  
Dům

> /prameny/

Marie v zaplněném hledišti léviovského domu, odmítá lovit v kornoutu s bonbony, který koluje hledištěm, a posílat ho dál.

Ve středu místnosti prázdno, jediná židle, v ní sveřepě zaklíněná žena.

</section>

<section>

Pálili mi svíčkou paty, říká. Kroutili prsty, nohy vsazovali do želez.

Poslouchali můj křik, krví se mi obarvily zuby, zčernala jsem.

</section>

<section>

Marie si prohlíží šaty vyprávějící ženy, boty má do špičky a na čele se jí třpytí zlato; je to rabínova dcera a prsty jí zpráchnivěly v roce šestnáct set. Za Léviho se provdala, aby zachránila otcovy knihy, a když se jí pod svatebním baldachýnem zaryl do paty střep, rána jí obrostla liliemi.

Zdobí ji koruna? Ne.

Oči naslouchajících září ve tmě, ona je sbírá jako korále.

</section>

<section>

Trýznili ji a pak se provdala; děti počali na zachráněných knihách.

</section>

<section>

Přenášejí to synové i dcery, stačí, když se tnou po zápěstí, a rána se mžikem zacelí.

</section>

<section>

Chtěla by ještě něco říct, ale na její místo se tlačí další, číslo následuje za číslem. Jsou tu muži, kteří už stáli na hranici, když na ně pomyslely Léviovy dcery, a rázem byli volní.

</section>

<section>

Utrpení je tradováno, prochází ústy.

</section>

<section>

Jsou tady ti, kteří byli vrženi do arény a jako zázrakem vyzdviženi, když na ně některý z Léviů usazených v lóži ukázal prstem; muži s opařenou kůží a ženy s uřezanými prsy; jejich rány byly uzdraveny, ale paměť zůstala otevřená.

Oslavená těla se s potěšením dělí o tajemství bolesti.

</section>

<section>

Mariina matka drží zapálenou cigaretu; když přijde na řadu, rozhlédne se; nenasytnost jejích posluchačů je bezmezná, otvírají ústa a větrají jazyky, jsou hladoví.

Mariina matka se rozhodne mluvit o injekcích, bez nichž by nemohla počít.

</section>
