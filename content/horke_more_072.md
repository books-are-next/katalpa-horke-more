---
title: ''
contentType: prose
---

ANIELA  
Josef Holman

kdysi  
/vtékání/

  

První šedivý vlas si našla ještě předtím, než porodila Annu. Čekala na křižovatce a pročesávala si rukou vlasy. Jeden vlas jí zůstal v prstech a zazářil; v tu chvíli provoz na silnici ustal a ona mohla přejít. Vlas držela před sebou a na druhé straně ho pustila do řeky.

Večer pozorovala svého muže a počítala. Než přijde o vlasy, porodí mu ještě dvě děti. V noci to pošeptala břichu. Anna mlčela. Její prvenství nemohl nikdo ohrozit.

\* \* \*

  

Od té doby jsem nemohla z hlavy dostat počty.

Marii by teď bylo třicet šest, řekla jsem při snídani. Muž překvapeně zvedl hlavu.

Rose pětadvacet.

Pustil se do ztvrdlého másla nožem ostrým jako meč.

Mlčela jsem a v duchu počítala. Vypadalo to, jako bych jim nemohla přijít na jméno.

\* \* \*

  

Dvaapadesát, řekne, když uléhá vedle Aniely. Myslel na to už ráno, nebo to počítal celý den?

Rázem je mezi nimi i její otec.

On pro něj pláče víc než ona.
