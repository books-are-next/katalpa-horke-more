---
title: ''
contentType: prose
---

ANIELA  
Matka

> kdysi  
> /žár/

Začala docházet na oddělení, kde Josef Holman pracoval. Nedělala nic zvláštního, některým ženám pomáhala s hygienou, odnášela jejich šaty do prádelny a převlékala jim postele; vesměs to byly činnosti, které jí ošetřovatelky rády přenechaly.

Většina žen, které byly v nemocnici, nevěděla nic o světě venku. Některé z nich, když dostaly tabletu nebo injekci, si vzpomněly na život za mřížemi a začaly se dožadovat svých otců, manželů nebo synů, jejich síla však stačila sotva na to, aby poslala myšlenku z hlavy k ústům, po chvilce usnuly a neopouštěly bezpečí své postele.

Aniela si vzpomíná na tu, které říkali Matka, ačkoliv nikdy nerodila.

Žádná z Charcotových pacientek nedokázala tak skvostný most jako Matka, která se zavrtávala hlavou i špičkami nohou do podlahy a sténala přitom mužským hlasem. Když ztuhla v posteli, připomínala vzácný šperk, bělmo tvrdé a křehké jako porcelán, duhový řetízek slin; Aniela nechávala práce a chodila se dívat na její zvrácenou hlavu, malou, černou a vlhkou jako hlava draka; pozorovala zuby zaťaté do rtu a měla strach.

Ta si neublíží, řekly jí sestry, a opravdu, Matka se nikdy nezranila tak, aby jí vytryskla krev; tělo měla plné modřin a ústa opuchlá, ale mezi krví a vzduchem vždycky zbývala slupička, tenká vrstva kůže nebo krusta slin.

Aniela netušila, proč jí říkají Matka, dokud ji neuviděla svlečenou. Společně se sestrou z ní stáhly noční košili a sestra ji začala mýt; pomohla jí do oprýskaného lavoru se dnem tak těžkým, že ho musely nést dvě, a dala Aniele podržet mýdlo; když jí namydlila záda, Matka se jemně prohnula.

Aniela si všimla jejího břicha, příliš velkého na hubené paže a stehna, s pruhem zlatých chlupů vedoucích k pohlaví, a podívala se vyděšeně na sestru a sestra, která Matce právě drhla podpaží, řekla, Taky jsme si myslely, že je těhotná, ale jsou to jenom prdy, a pokračovala v mytí strnulého bílého těla (Aniela cítila pod prsty, jak je teplé), a když dorazila k hýždím, myla je opatrně jako skleněnou láhev, tváří se přitom opírala o Matčino rameno, a sotva se dotkla levé půlky, vyrazil z Matčiných útrob dlouhý sten a žínka zavlála jako prapor.

* * *

Nafukovalo ji všechno, včetně vody. Jakmile se prohnula, břicho jí trčelo vzhůru jako velká kulatá hora.

Když jsem ji jednou myla, zapomněla jsem na to. Naklonila jsem se k jejímu zadku a omývala jí stehna, když si pšoukla. Prošlo to mou tváří a vlasy jako teplý vítr.

Rozesmála se tak, že se sotva udržela na nohou, umyvadlo, ve kterém stála, drkotalo po zemi a nechávalo za sebou vlhkou cestičku.

Osušila jsem ji a oblékla, a zatímco jsem připravovala její věci do prádelny, ona něco psala. Na odchodu jsem od ní dostala papír, do jehož středu naškrábala tučnými písmeny: Nezlobte se.

* * *

Možná ho ještě někde mám. Byl to fialový sešit s tuhými deskami a ostrou zlatou ořízkou, papíry byly tvrdobílé a odpuzovaly vodu.

Když jsem za ní přišla podruhé, přistrčila mi ho, prázdný až na jednu stranu, na které stálo: rychle rychle rychle rychle.

Od chvíle, kdy mi vzali šaty, řekla, to se mnou jde z kopce.

Šaty jí vzali brzo po jejím příchodu. Byla tu už tolik let, že patřila k inventáři. Křičela na konci chodby; chtěla, abychom o ní věděli.

Když měla záchvat, mohla jsem ji do sytosti pozorovat, ruce zmrz­lé v pohybu, hruď bez dechu, obličej připravený k setí; vypadala jako žena trápená zlým snem, prsty jí strnuly v gestu, jímž svírala vyšívací obruč a hladila děti po hlavě; ústa sešpulená k ochutnání omáčky, vína nebo dortu, nohy ztuhlé a vlasy jako síť.

Při jednom z jejích záchvatů jsem se k ní přiblížila a odhrnula deku. Měla bílé nohy a hladká stehna, sladké a unavené maso. Dotkla jsem se lemu její noční košile, pukla mi v rukou, jako by k ní nepatřila. Odhrnula jsem ji a prohlédla si její pohlaví.

Jablko světlých chlupů, kterým teď vládla radostněji, než když jsem ji myla.

Zvedla jsem ruku.

I v tomhle stavu se někdy podělá, řekla sestra, která se objevila ve dveřích.

Spolkla její noční košili, zavětřila.

Neřekla jsem nic.

Dole byla čistá jako porcelán.
