---
title: ''
contentType: prose
---

<section>

ANIELA  
Pohovka

> nyní  
> /řečiště/

Pohovka původně patřila Míně. Dostala jsem ji, když se po její smrti rozprodávalo zařízení domu.

Muž mě před ní varoval, sám měl v pracovně lehátko na kovových nohách, zakryté vlněnou dekou. Neposlechla jsem ho a do Pokoje jsme pohovku vyvlekli jako klavír, na kladkách.

Seděla jsem za stolem a prohlížela si ji. Čtyři pevné nohy, na­třené tmavou barvou. Dřevěná kostra, která se opěradlem obrací a padá zpět. Kousek bez červotoče, široké porodní lůžko. Vstala jsem a dotkla se čalounění. Ucítila jsem Míniny obratle a všimla si proděravělého místa, kam odkládala jehlu.

Obcházela jsem ji. Pouštěla pod sebe stín, stavěla na temnotě. Položila jsem se na podlahu a nahlédla pod ni, vztáhla jsem ruku a zaváhala, přede mnou sucho a tma. Trochu jsem zvlhla pod břichem, když jsem zkoumala její útroby. Polaskala jsem ji dlaní a spokojeně o ni opřela čelo, byla hladká a teplá.

Úkryt.

Šťavnaté ledví příběhů.

Údolí.

Dotýkala jsem se jí, špičkou prstu přejížděla látku, napnutou na křehkých kostech.

Trčící skála.

Zabořila jsem do ní nos a čichala.

Sotva jsem se na ni uložila, zavoněla klisnou.

* * *

Thonet. Ohnout nebo zlomit. Pohovky byly pod jeho úroveň, rád se díval na vzpřímené lidi.

Anielina pohovka byla vyrobena na konci devatenáctého století ve Vídni a byl to zmetek. Z truhlářské dílny Karla Tassela vyšla omylem, poslední kousek nábytku s rovnými nohami a mohutným čelem, po ní už jen příboj spletitých čar a úponků rostlin a posléze krach.

Ze skladu ji pod málo nápaditým názvem chaise longue koupil otec té Matky, která se později v blázinci rozpárala. Pohovka nebyla levná. Přestože nemoderní, byla z pěkného dřeva s kartounovým potahem a na její polstrování padlo několik koňských ocasů.

Matka ji dostala věnem. Dostala zařízený celý dům, včetně ložnice. Z obrovského manželského lože jí bylo nevolno, a když odpočívala na pohovce, pokaždé cítila koninu.

Po Matčině smrti zdědila pohovku Mína. Kartoun už značně olysal, s pomocí ostrého nože a kleští ho tedy stáhla a napjala na pohovku nové plátno. Málem přitom přišla o prst, když si ho čalounickou sponkou přibila k opěradlu. Zaklela tak, že pohovku navždy opustil červotoč.

Po Míně si pohovku přivlastnila Aniela. Obdivovala ji. Vycpaná žíněmi z jatečních koní, voněla jí jako zahrada, a když ji objímala, nepřišlo jí na mysl, že Matka z ní cítila rozpařené pohlaví a Mína slýchávala lupnutí vlastního prstu, doprovázené sotva postřehnutelným dýmkem z toho, jak jí nehtem procházel kov.

</section>
