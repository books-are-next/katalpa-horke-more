---
title: ''
contentType: prose
---

<section>

MARIE  
Matka  
Dům

> /vlnolam/

Do léviovského domu vstupuji sotva jednou za rok. Nerozhlížím se a mířím přímo k matčině pokoji, který je tak plný cigaretového kouře, že sotva rozeznám její obrysy.

Nenávidím ten dům.

Matka sedí na posteli a pozoruje mě, na sobě má černou sukni a blůzu, na hubených chodidlech pantofle. Pečlivě prohlíží každou věc, kterou jsem přinesla, není nic, čím bych se jí mohla zavděčit.

Po smrti otce a jeho rodičů zůstala v domě sama. Bloudila dlouhými chodbami a zachraňovala uvadající květiny, takže zanedlouho měla v ložnici neprostupnou džungli. Zalévala ji každý večer, a protože všem měřila stejně, většina rostlin brzy shnila a zbytek se rozbujel natolik, že nešly otevřít dveře.

Pak, jednoho dne, matka se zaléváním skončila. Zelené šlahouny ztratily sílu, listy se svěsily a hlína zkameněla. Když jsem později vešla do místnosti, květiny se v závanu vzduchu změnily v prach.

</section>

<section>

Marie, Milá, řekne matka, jakmile vstoupím. Co bych neudělala pro to, abych tě měla?

</section>

<section>

Vyhýbám se jí. Je duší léviovského domu.

</section>

<section>

Zavřu oči. Ona se nade mnou skloní.

Jsem tady kvůli tobě, Poklade, vzdychne. Co jiného jsi, ne-li mé všechno?

Cítím nad sebou její obličej.

</section>

<section>

Marie!

</section>

<section>

Dusím se jenom pohledem na ni.

Ona tuhne ve zvířecím prohnutí, opírá se o špičky a bledne.

</section>

<section>

Čas plyne.

</section>

<section>

Stojíme proti sobě v provlhlých útrobách domu.

Její myšlenky jsou suché jako tráva.

Plazí se mi u nohou, svírá mě očima.

</section>

<section>

Nikdy jsem po nikom netoužila, po ženě, muži nebo zvířeti, tak jako po tobě, šeptá.

</section>

<section>

Já tisknu víčka k sobě a její pohyby jsou jen částí mého snu. Měním se v dítě a tlačím před sebou vozík naplněný ovocem. Přikazuji věcem, aby zůstaly takové, jaké jsou.

</section>

<section>

Stále tě budu hledat, řekne matka.

</section>

<section>

Když otevřu oči, leží přede mnou bosa. Paty jako hostie, nezraněné.

Nechybí jí nic, i se zavřenýma očima vypadá jako ta, která nalezla.

</section>
